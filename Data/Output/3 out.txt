Strahujući da ne dođe i suviše rano, Srba zamalo što ne zadocni sasvim. On uskoči u 
malu lađu u poslednjem trenutku, uz opšte veselje i larmu. Društvo je bilo veliko, 
mnogobrojno, i unapred spremno na ludosti, na male slobode, nalazeći se već u onom 
razdražljivom raspoloženju u koje upadaju svi varošani čim se nađu u prirodi i van 
gradskih zidova; u proleće naročito. Cela lađica nije mogla da ponese na sebi više od 
tridesetak izletnika, a kako sem ovog društva kome je pripadao nije bilo drugih 
skupova, već osamljene gospode ili zaljubljenih parova pored jedne male grupe 
seljaka, to se ti jadnici, uznemireni, povukoše pred slobodom kretanja, veselošću i 
glasnim razgovorima ove bučne gomile, ostavljajući tako ovima ceo zadnji deo krova. 
Pre nego što se lađa dobro i udaljila od obale, mesta behu podeljena.
Okupljen onom nemogućom idejom da neće moći prepoznati Radmilu, Srba bi 
zapanjen jednim drugim otkrićem, opazivši je u jednoj grupi, profilom okrenutu k 
njemu: ne samo što ju je odmah poznao (ta ko i ne bi!) nego mu se čak, šta više, njen 
lik učini toliko i tako poznat, kao da to nije samo drugi put što je vidi u svome životu, 
nego da je to stoti, hiljaditi put što se nalazi u prisustvu njenog svetlog profila. I ta 
lagana, jedva ocrtana linija okrugle brade, i taj zarez usta, sa krajevima malo 
zavijenim nagore, sa nečim krvnim, čulnim u lako ispupčenoj donjoj usnici, i taj 
neodlučni nos, i to veliko sivo oko, suviše veliko za to malo lice, i taj pramen kose na 
slepom oku, lak kao dah, topal i rumen od sunca, i ta poza, tako mekana, tako tiha, 
nad vodom koja se talasa, sve je to bilo poznato do sitnica Srbi. Kada ju je video, kada 
je to imao vremena da je promatra ovako deo po deo, i da uživa u jednom osećanju 
beskrajne nežnosti? Ta koliko jutros, on nije mogao da joj se seti lika, još jutros, cela 
njena prilika bila je neuhvatljiva, maglovita, bežeća. A sada stoji pred njom, i svaki 
detalj njene ličnosti koji otkrije, poznat mu je, intiman, drag, davno znan, davno 
ljubljen u snovima, davno mažen u tople letnje večeri, davno voljen... Nemoguće... – 
mislio je Srba, – ja sam je tek juče upoznao. Ja čak ne znam ni ko je ona, ni odakle 
dolazi, ni kuda ide...
Radmila ga primeti i osmehnu mu se. On joj priđe. Dok je bio daleko činilo mu se da 
neće moći uopšte progovoriti. Ali tek što se nađe kraj nje, on oseti veliki mir, nešto 
tiho i smireno što je lebdelo oko celog njenog krtog bića, jedan mir koji je polako 
prelazio sa nje na njega, na njegove pokrete. Taj mir, pun sadržine i značaja, polako je 
spolja prodirao u njegovu unutrašnjost, ispunjavao ga jednim lepim i plemenitim 
osećanjem, jednom vrstom blagog humora, osvetljenog svežim proletnjim suncem. 
Odsjaji vode, nestašni, živi i nestalni, preletali su po obodu njenog šešira i nagnutog 
lica. Ja govorim! – divio se sam sebi Srba, posle svake izgovorene reči, – ja govorim, 
i srce mi ne lupa. Ali šta me oduševljava to na njoj, šta me je juče toliko uzbudilo? U 
tom trenutku ona podiže na njega oči i jedan dug pogled bi izmenjen. Kada joj se 
učini da je taj pogled dugo trajao, da bi mogao biti tumačen, ona se naglo zarumeni i 
polako obori oči. Kako su joj duge trepavice! – zaključi za sebe Srba ne primećujući 
da je u tom pogledu, punom pokornosti, čežnje, misli i tuge, objašnjenje celog 
njegovog nemira. Te trepavice bile su sve što je on u tom času mogao videti od njene 
lepote. Uostalom, što ju je duže gledao to je sve više osećao da Radmila nije lepa. 
Ona je skoro ružna! – uzviknu on najzad u sebi. – Crte su joj nepravilne, oči i suviše 
velike i krotke, nos mali i smešan. Ali sve to nije moglo da mu umanji prvo osećanje, 
osećanje blaženstva, sreće, potpunosti, beskrajnosti.
Lađa, pošto prođe Nebojšu kulu, okrenu najednom prema vrbama. Ogromna masa 
vode, puna otkinutog granja, valjala se svečano po svemu tome prostranstvu, 
pokorenom u jednoj burnoj noći i sada držanom pod tim mutnim i žućkastim talasima. 
Na krovu zavlada neobično veselje kada lađa pređe iznad mesta gde je bio nasip i 
zaplovi čistinom koju je ivičilo tek ozelenelo drveće. Voda je u tom kraju bila mirna, 
skoro nepokretna, drveće je bilo opkoljeno žbunjem od koga su virili samo raspupeli 
vrhovi, mirisala je senka, svež list, vlaga, svuda unaokolo, kroz čestar, dokle je oko 
moglo dopreti, blistala se površina vode, naborana ovde-onde tokom, ili spalom 
granom čije je lišće i grančice dodiruju; bilo je, sem toga, krikova divljih plovki, 
šljuka, jednog prigušenog ali užurbanog života koji se osećao svuda i kome je skoro 
smetao šum elise, kome je smetao čamac između drveća, natovaren svežim lisnikom, 
na kome škripe velika i teška vesla. Šta je davalo svom tom pejsažu, ravnom međutim, 
svuda istom, tu žestoku i živu lepotu? Je li to bilo proleće i nov list, još ne uvek 
potpuno razvijen i lepljiv? Ili je uzbuđivala ideja neobičnosti, ta katastrofa u prirodi, ta 
zemlja stvorena za sočne pašnjake, prekrivena sada vodom po kojoj plovi lađa? Na 
prednjem delu krova neko je izvijao na harmonici "Mirjano, ruse kose daj da ti 
zamrsim"... i melodija je klizila, prosta kao dečije slike, naivna i tužna, tako tužna.
– Zašto naš narod odmah pada u melanholiju čim je srećan, ili uživa u nečemu? – 
upita najednom Radmila.
Srba za trenutak ne umede da odgovori na to pitanje, ali je vrlo dobro osećao da već 
nekoliko trenutaka nešto bolno i slatko steže njegovo srce.
– Ja bih voleo da sam sada Noje, i da ovo nije mala izletnička lađa, već Kovčeg 
Zaveta, – progovori on najzad. – Zamislite, imati sve životinje ovoga sveta i biti uz to 
sa... – on se zadrža.
– Kakva čudna ideja! – uzviknu Radmila veselo. – Zar vama i takve ideje dolaze 
poneki put na pamet?
– Dolaze. A što se tiče melanholije... ja vam tu ništa ne bih umeo objasniti. Ja sam 
zapamtio svoga ujaka Spasoja, materinog brata, koji nije umeo da uživa na drugi 
način nego sa svirkom i u suzama. I ja sam poneki put osetim tako potrebu, kada sam 
i suviše srećan, za nekom tužbalicom, za nekom pesmom koja bi mi govorila o 
prolaznosti, o nedozvoljenom, o nevernom... da onda, osetivši tugu, što grčevitije 
uživam u toj sreći, u raspoloženju, u svirci... kao očajnik. Ne umem da objasnim, to je 
tako jedna vrsta potrebe. Bio sam u inostranstvu, u Francuskoj i Švajcarskoj. Eto, tamo 
se svet raduje, ide subotom i nedeljom u polje, ali, Bože moj, sav taj njihov smeh, 
šapca-lapca, gramofon, sve je to tako pametno... i tužno. Ni jedne čaše ne razbiju... ni 
jedan uzdah ne puste, kao da je život partija piknika. Ne, nikad ne bih voleo da tamo 
gore živim... stalno.
– Jel te, – prekide Radmila ovu nenadnu ispovest, – zašto ste ošamarili onog malog 
Marjanovića?
Srba ne nađe da je to pitanje malo neobično. On sleže ramenima.
– Tako. Možda bi bilo više reda u odnosima, kada bi ljudi češće pribegavali tome 
sredstvu.
– I vas, sada, nije... onako, poneki put, strah?
– Čega?
– Pa njegov otac...
– Bah! Otac! Ja ne zavisim od njega.
– Ali u stvari, taj razlog bio je ništavan, da bi vi zbog njega otišli toliko daleko.
Njihovi se pogledi ponovo sretoše. Srba prvi okrete pogled na šumu ispod čijeg se 
granja lađica provlačila. Kao u Holandiji, – pomisli, – voda zelena, drveće u zelenilu, i 
gore zeleno nebo prošarano belim oblacima.
– Vi se ne ljutite što vas o tome pitam?
– Ne. Čudim se samo zašto vas sve to zanima. I onda, otkud znate sve te pojedinosti?
– Doznala sam ih. Nego to je svejedno. Najviše me zanima zašto ste mu prvo dobacili 
da bi bolje bilo da čuva svoje volove. Kakve volove? Vi ste imali izranije sa njim 
kakvu svađu?
– Ta ne! – nasmeja se najzad Srba zabavljen Radmilinim uporstvom. Onda, pošto 
malo promisli: – Možda imate pravo. Ne svađu, sa njim nisam imao nikakvih veza, ali 
jednu vrstu zle volje... jest, zle volje imao sam prema njemu. Da je bio neko drugi 
možda ga ne bih ni dotakao. Ali molim vas, taj isti gospodin Marjanović, dok je bio u 
gimnaziji napisao je u jednom svom pismenom zadatku, da bi pokazao svoje znanje 
srpskih poslovica, umesto: Bog je spor ali dostižan – Vo je spor ali dostižan. Možete 
misliti kako je taj zadatak bio sročen i u kom pravcu razvijen, kada je tema glasila: 
razviti jednu narodnu poslovicu. Izuzevši prve omaške, i kada se primi postavka da je 
vo spor ali dostižan, ostalo je sve bilo logično, potpuno logično, i čak sa patetikom i 
retorikom logično, jer u našoj istoriji ta plemenita domaća životinja zbilja zauzima 
jedno veliko i slavno mesto!... – Srba se beše zajapurio. On dodade: – Razlog je u 
tome: ja volim volove kada su na četiri noge, ali njihovu inkarnaciju u ljudskom 
obliku ne trpim, pa makar to bio ne sin, već glavom gospodin Marjanović, sa svim 
svojim zvanjima.
Rekavši to Srba se malo zbuni:
– Nadam se da vam nije rod?...
– O, nije. On je samo moj kuzen... daljnji kuzen.
Srba se požuri sa izvinjavanjem.
– Ostavite. Da imam više rođačkih simpatija, ja zaista ne bih sada sedela sa vama. Ali 
vidite ima ljudi kojima je poneki put milo kada im kakav rođak nastrada; pravedno, 
naravno.
Razgovor zastade na časak. Harmunikaš je posle jednog nestašnog i veselog uvoda 
(to je bilo kao da ste videli krajičak razuzdane seoske svadbe, pod nasmejanim 
nebom, pod rascvetanim voćem, na kolima pokrivenim šarenicama!) ponovo 
razvlačio duboke i setne tonove i uz njih je jedan jedar i svež glas klizio po glatkoj 
vodi:
... U bašti mi zumbul cveta, ja ga ne berem, 
Na zumbulu bumbul peva, ja ga ne čujem...
Radmila duboko uzdahnu. I dugo ne progovori ni reči ni ona, ni Srba. Lađa je išla kraj 
telefonskih stubova, iznad puta koji je vodio u B. Srba zažele da to ćutanje potraje još 
dugo, vrlo dugo. U to, vireći samo svojom krošnjom, pojavi se u kraju jedna breskva, 
sva u rumenom cvetu. U vodi pod njom videla se njena slika koju talasi razbiše.
– Jeste li videli? – upita sasvim tiho Srba.
Ona samo klimnu glavom i ostade i dalje zamišljena i ćutljiva.
Selo je bilo potpuno potopljeno. Veliko i ušoreno, sa svojim šiljastim krovovima, 
svojim malim prozorima, sa svojim čamcima punim zelenog granja što plove između 
kuća, pod paperjastim oblacima, sve je to bilo lepo izdaleka, osvetljeno sa dve 
svetlosti, jedne što pada odozgo, druge što se diže sa vode, potsećajući na lepe 
holandske pejsaže, crtane sitničarski, svetlo i šareno. Ali prišavši sasvim blizu, mogla 
se videti vlaga koja se penje zidovima, opao lep, prazne sobe, seljake zasukanih 
nogavica, stvari, čak i stoku, popetu na visoke ambare, mulj koji bujica beše nanela 
na ograde, na drveće, na prozore. Pa ipak, mirisalo je uvek i stalno na proleće, na 
nešto novo što dolazi, momci (u belim košuljama i zakićeni za uho mladim bosiljkom 
što nude izletnicima čamce) bili su raspoloženi, zakikotani, snažni. Žene su sa svojih 
prozora mahale rukama, držeći u naručju bosonogu decu, plovke su i guske u 
čoporima plovile ulicama pretvorenim u kanale...
Skočivši u čamac i davši ruku Radmili da bi joj pomogao da siđe, Srba oseti pod 
prstom prsten. On baci pogled više mahinalno nego iz radoznalosti. I odjednom, nešto 
nelagodno i oštro prođe celim njegovim telom. Sav mir, sva ta prostota sa kojom je 
govorio, sve to namah iščeze. Bi mu čudan taj njemu dotle nepoznat osećaj. Pa šta? – 
upita se ne puštajući nikako Radmiline ruke, prikovanog pogleda za mali zlatan krug 
koji se obavijao oko njenog dugog i belog prsta. Ona uhvati njegov pogled i nervozno 
i žurno otrže ruku. Na njenom licu se ocrta jedno za drugim krajnja zabuna i velika 
tuga. Ona sede na snop svežeg vrbovog granja, koji je u teškoj barci služio mesto 
klupice, i poče uzbuđeno navlačiti rukavice. Netremice je gledajući, duboko 
zamišljen, boreći se sa tim nenadnim osećanjem nečega nepoznatog, on sede kraj nje. 
Ona je gledala na drugu stranu, u vodu. Ali posle duge pauze, ona okrete pogled na 
njega.
– Vi ste dakle zaista udati? – upita sasvim tiho Srba, kao da to nije znao od prvog časa 
kada joj je bio predstavljen.
Ona ne odgovori, ali su joj oči bile toliko tužne, toliko velike, toliko izrazite, da ovog 
puta Srba prvi ukloni pogled. I onda, ko bi znao zbog čega i kako, on pomisli:
– Gotovo...
Razgovor se nastavi, ali čarolija beše prekinuta jedna mala materialna činjenica bila 
je dovoljna (kao da se u bioskopu prekine celuloidna pantljika) i od celog vrtloga 
osećanja, reči, pejsaža, ostaje samo prazno i pomalo prljavo bioskopsko platno, i u sali 
nepoznati ljudi, i po podu kore od pomorandži. Sve beše postalo drugojačije, reči se 
tromo otkidale, mašta svaki čas bežala u druge krajeve.
Kada se najzad ceo svet iskupi na lađici, veče već beše na domaku: pejsaž je bio sav 
od rumenog i ljubičastog, nad površinom vode u daljini dizala se izmaglica, svež vetar 
brisao je preko krova. Sunce se ukazivalo kroz granje kao velika crvena kugla, 
obvijena gorućim isparenjima, pletući po vodi široku i blistavu putanju: i po toj 
vatrenoj stazi, u grimizu, u zlatu, u svetlosti, plovila je ta mala lađa, klepećući svojom 
brbljivom mašinom.
Sa mnogo obzira, radi čega joj je Srba bio neobično zahvalan, Radmila se priključi 
društvu, i to onoj grupi gde se najviše smejalo. On sam ostade na kljunu lađe, sa dva-
tri ozbiljnija gospodina, pušeći i pretresajući pitanja unutrašnje politike. Srba beše 
pao u veliku tugu i najzad, da ne bi morao odgovarati ni učestvovati u razgovoru, on 
se povuče sasvim u kraj. Našavši mesto na velikom koturu užadi, on se izgubi u 
mislima iz kojih ga prenu tek osvetljeni Beograd, čija je okrenuta slika treperila u 
crnoj večernjoj vodi. I kako nije mogao dati sebi računa zbog čega je to sada sve 
gotovo, on ustade ljutito i, kao da svojim otsečnim i brzim pokretima htede da uguši 
tu nerazumljivu tugu, on sa vatrom poče da govori, da se smeje i da začikuje.
Lađa međutim beše pristala; izlet je bio završen.